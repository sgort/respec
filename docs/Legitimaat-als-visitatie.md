# De Legitimaat als visitatie-instrument

## Inleiding

In de hoofdlijnenbrief digitalisering die de Stas BZK onlangs naar de TK stuurde, wordt (als uitwerking van het regeerakkoord) de instelling van een algoritmetoezichthouder aangekondigd.[1](#sdfootnote1sym) Toezicht vindt in de regel achteraf plaats, waarbij wordt gekeken of
feitelijk handelen overeenstemt met na te leven normen. Bij algoritmen – zeker de categorie ‘eenvoudige’ algoritmen, beslis- of rekenregels op grond van wetgeving – is het echter productiever om vooraf al te investeren in werkwijzen om rechtmatigheid, rechtvaardigheid en transparantie te verzekeren. Dit maakt dat de uitvoeringsorganisatie die de algoritmen toepast zelf beter in control is over het proces van ontwikkelen en toepassen van algoritmen en daarover desgevraagd makkelijker en beter verantwoording kan afleggen tegenover een toezichthouder. Dat is effectiever en efficiënter. Bovendien biedt het vooraf zorgen dat beslis- en rekenregels in lijn zijn met de wetgeving, dat besluiten die (geautomatiseerd) worden genomen op grond daarvan, juist en rechtmatig zijn.

In dit licht hebben we een werkmethode ontwikkeld – de Legitimaat – die uitvoeringsorganisaties die ‘eenvoudige’ algoritmen gebruiken voor het (geautomatiseerd) nemen van beslissingen bij de uitvoering van hun wettelijke taken in staat stelt om:

- De rechtmatigheid (in juridische en comptabele zin) van de algoritmen
   zelf en de daarop gebaseerde beslissingen te toetsen en verantwoorden;

- Transparant te zijn over de werking van de ingezette algoritmen.

Zoals gezegd kan dit instrument dienen voor verantwoording jegens een toezichthouder, maar het effect van de LegitiMaat wordt verder versterkt als we hem ook inzetten om te waarderen, en daarmee te ontwikkelen en te verbeteren. Dat waarderen kan worden vormgegeven door de LegitiMaat niet primair in te zetten als een audit-instrument, maar als een visitatie-instrument. Bij visitatie staat niet de controle centraal, maar het leren en ontwikkelen op grond van een zelfevaluatie en een collegiale waardering daarvan.

Visitaties worden in allerlei sectoren toegepast, bijvoorbeeld de medische wereld en het onderwijs. Eind jaren ’90 is bij de Rijksoverheid een visitatiestelsel ingevoerd voor de wetgevingsfunctie;[2](#sdfootnote2sym) dit visitiatiestelsel heeft gefunctioneerd tot ca. 2008. Het
Integraal afwegingskader beleid en regelgeving noemt visitatie als beleidsinstrument.[3](#sdfootnote3sym) Bij de uitwerking van het visitatie-aspect van de LegitiMaat hebben we inspiratie geput uit verschillende van deze visitatiestelsels.

## Wat is de LegitiMaat?

De LegitiMaat is een vragenlijst die vragen bevat over de wijze van ontwikkelen en toepassen van algoritmen in de een overheidsorganisatie. De vragen zijn vanuit drie invalshoeken geformuleerd, namelijk dat van de jurist, de accountant/auditor en de
(IT-)ontwikkelaar.

Beantwoording van de vragen geeft inzicht in de wijze waarop de organisatie de ontwikkeling en toepassing heeft ingericht en wat de mate van ‘volwassenheid’ is op dit vlak.

## Hoe verloopt een visitatie met de LegitiMaat?

Op het web zijn verschillende draaiboeken te vinden voor collegiale visitaties; uit een aantal daarvan hebben we geput voor de LegitiMaat.[4](#sdfootnote4sym)

Een visitatie bestaat in principe uit drie fasen. De eerste fase is een zelfevaluatie door de organisatie, de tweede fase is een bezoek van een onafhankelijk visitatieteam dat met alle betrokkenen spreekt aan de hand van de resultaten van de zelfevaluatie. Op basis daarvan waardeert het team de organisatie en doet het aanbevelingen voor
verdere verbetering. In de derde fase geeft de organisatie uitvoering aan de aanbevelingen.  

Een visitatie wordt periodiek herhaald. Vooralsnog lijkt een driejaarlijkse cyclus effectief en efficiënt. Er is dan voldoende tijd voor een goede voorbereiding en voor implementatie van de aanbevelingen. De frequentie kan op basis van ervaringen worden bijgesteld.

Uitgangspunt is dat het visitatieteam wordt gevormd door medewerkers van een andere overheidsorganisatie, die in hun organisatie direct betrokken zijn bij de ontwikkeling en toepassing van algoritmen. Zij kunnen op grond van hun kennis en ervaring kritische vragen stellen. Bovendien kunnen ze ook weer leren van de werkwijzen en ervaringen van de organisatie die zij visiteren. Zo snijdt het mes aan twee kanten. Met het oog op objectiviteit van het visitatieteam wordt voorzien in een
onafhankelijke voorzitter en secretaris (dwz. niet afkomstig uit de visiterende of te visiteren organisatie).

Hierna worden de drie fasen beschreven.

### *Fase 1, Zelfevaluatie*

De organisatie voert de zelfevaluatie uit aan de hand van de LegitiMaat-vragenlijst. Een coördinator zet de lijst uit bij de betrokken onderdelen, bewaakt de voorgang en checkt de aangeleverde input op duidelijkheid e.d.

De start van de zelfevaluatie is afhankelijk van de vraag wanneer het visitatieteam het visitatiebezoek kan afleggen. Als richtlijn kan worden aangehouden dat de zelfevaluatie ca. vier weken voor het bezoek van het visitatieteam moet zijn afgerond (zie tijdschema in paragraaf 4). Dit geeft het team de tijd om het bezoek voor te bereiden. Het is van
belang dat in elk geval de voorzitter en secretaris van het visitatieteam bekend zijn bij de start van de zelfevaluatie, zodat (in een kennismakingsgesprek) de termijnen met hen kunnen worden afgestemd.

### *Fase 2, Bezoek visitatieteam*

De visitatie zelf wordt, als gezegd, uitgevoerd door het visitatieteam, bestaande uit 4 tot 5 collega-visitatoren, en een onafhankelijk voorzitter en secretaris. Het visitatieteam kijkt in hoeverre het beeld dat de organisatie van zichzelf heeft waar het gaat over
kwaliteit van ontwikkeling en toepassing van algoritmen, overeenkomt met het beeld dat het visitatieteam krijgt op basis van de eigen voorbereiding (doornemen van de zelfevaluatie, evt. aanvullend (literatuur)onderzoek), bezoeken aan relevante onderdelen in de organisatie (in elk geval het MT van de organisatie) en gesprekken
met de direct betrokken medewerkers.

Er wordt geen vaste norm gegeven voor het tijdsbeslag; afhankelijk van de omvang en inrichting van de organisatie kunnen één of meer dagen worden ingepland voor de visitatie.

Na het bezoek (of de bezoeken) stelt het visitatieteam een rapportage op met bevindingen en aanbevelingen op alle onderdelen van de LegitiMaat. Aanbevelingen op basis van de bevindingen worden uitdrukkelijk gericht op de positieve punten (waarderen) als op de verbeterpunten (leren).

Het visitatieteam bespreekt het rapport het MT van de organisatie, met het oog op nadere toelichting door het team en het geven van reacties door de organisatie (hoor en wederhoor).

### *Fase 3, Uitvoering van de aanbevelingen*

De organisatie maakt een implementatieplan voor de gedane aanbevelingen.
Hierin worden acties voor uitbouw of bestendiging van positieve punten opgenomen en acties ter opvolging van verbeterpunten. De acties worden van een concrete realisatietermijn voorzien, zodat zij in een volgende visitatie kunnen worden meegenomen.

## Tijdschema

In de onderstaande tabel is een (indicatief) tijdschema opgenomen voor het visitatietraject. De tijdsmarges zijn gerekend vanaf het moment van het (eerste) bezoek van het visitatieteam.

|                                                                          |                          |                                         |
| ------------------------------------------------------------------------ | ------------------------ | --------------------------------------- |
| **Activiteit**                                                           | **Indicatie tijdsmarge** | **Initiatiefnemer**                     |
| Kennismakingsgesprek met organisatie                                     | 6 weken vooraf           | Voorzitter/secretaris                   |
| Uitzetten LegitiMaat vragenlijst                                         | 6 weken vooraf           | Coördinator visitatie in de organisatie |
| Completeren visitatieteam en doorgeven namen aan organisatie             | 5 weken vooraf           | Voorzitter/secretaris                   |
| Verzamelen en checken input op LegitiMaat                                | 4 weken vooraf           | Coördinator                             |
| Toesturen LegitiMaat aan secretaris visitatieteam                        | 4 weken vooraf           | Coördinator                             |
| Opstellen dagprogramma bezoek visitatieteam                              | 2 weken vooraf           | Secretaris en coördinator               |
| Check op dagprogramma                                                    | 2 weken vooraf           | Hele visitatieteam                      |
| Plannen gesprekken                                                       | 1 week vooraf            | Coördinator                             |
| Visitatiedag(en): voorbespreking, gesprekken, presentaties, nabespreking | Visitatiedag             | Visitatieteam                           |
| Schriftelijke input voor concept-visitatierapport (via mail)             | Dag na visitatie         | Visitatieteam                           |
| Opstellen concept-visitatierapport en voorleggen aan visitatieteam       | 1 week na visitatie      | Secretaris                              |
| Verwerken input                                                          | 2 weken na visitatie     | Secretaris                              |
| Accorderen visitatierapport door het visitatieteam                       | 2 weken na visitatie     | Visitatieteam                           |
| Toesturen visitatierapport aan organisatie                               | 3 weken na visitatie     | Voorzitter                              |
| Plannen gesprek met organisatie                                          | 3 weken na visitatie     | Secretaris/Coördinator                  |
| Gesprek met organisatie over het rapport                                 | 3 weken na visitatie     | Visitatieteam                           |
| Opstellen implementatieplan                                              | 4 weken na visitatie     | Coördinator                             |

[1](#sdfootnote1anc) Kamerstukken II 2021/22, 26643, nr. 842, p. 8
 ([Kamerstuk 26643, nr. 842 | Overheid.nl &gt; Offici&#235;le bekendmakingen](https://zoek.officielebekendmakingen.nl/kst-26643-842.html)).

[2](#sdfootnote2anc) Kamerstukken II 1997/98, 25389, nr. 29
 ([Kamerstuk 25389, nr. 29 | Overheid.nl &gt; Offici&#235;le bekendmakingen](https://zoek.officielebekendmakingen.nl/kst-25389-29.html)).

[3](#sdfootnote3anc) [Visitatie
 | Kenniscentrum voor beleid en regelgeving (kcbr.nl)](https://www.kcbr.nl/beleid-en-regelgeving-ontwikkelen/integraal-afwegingskader-voor-beleid-en-regelgeving/index-beleidsinstrumenten/visitatie).

[4](#sdfootnote4anc) [Collegiale
 Visitatie — Draaiboek voor de school (vo-raad.nl)](https://www.vo-raad.nl/system/downloads/attachments/000/000/781/original/Draaiboek_collegiale_visitatie_school.pdf?msclkid=9b2a0919c23b11ecbafd23c2b2f25a9f).
